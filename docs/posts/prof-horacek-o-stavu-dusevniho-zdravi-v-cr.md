---
date: 2025-10-10
tags:
  - social-media
---

# prof. Jiří Horáček o stavu duševního zdraví v České republice

[**Jsme nešťastní, říká nový ředitel Národního ústavu duševního zdraví**](https://ct24.ceskatelevize.cz/clanek/domaci/jsme-nestastni-rika-novy-reditel-narodniho-ustavu-dusevniho-zdravi-36455): Podle slov prof. Horáčka je situace je vážná a volá po koordinované akci. Hlavní důvody jsou podle něj 3:

1. Za posledních 20 let přichází jedna krize za druhou: migrace, finanční krize, válka (na Ukrajině), covid.
2. Žijeme převážně v digitálním světě, který má svá specifika a složitosti světa výrazně amplifikuje.
3. Posledních 20 let jsme v geopolitické válce s Ruskem, které se snaží štěpit západní společnosti a tím posílit svoji pozici a vliv.

Všechny 3 body se mi zdají dost propojené a navzájem se negativně posilují. Vezměme si, jak se za poslední cca 20 let změnil přístup ke zprávám a zpravodajství. Dříve bývalo zvykem si dopoledne přečíst noviny, večer v osm se podívat zprávy, sem tam na nějaký související pořad, a to bylo vše. Dnesní zpravodajství (někdo ho dokonce nazývá "infotainment", neboli zabavení se zprávami) se vyznačuje neustálým proudem nových a nových informací, detailů, pitvání událostí "minutu po minutě", dostupných 24 hodin denně, 7 dní v týdnu, ihned po ruce. Dokonce nám můžou chodit notifikace, že se něco důležitého stalo a musíme to rychle zkontrolovat. A tím, jak je řada zpráv podbarvena strachem, strašením a pocitem ohrožení, máme přirozeně tendenci jim věnovat více a více pozornosti.

Prof. Horáček říká, že lidská psychika zatím není adaptovaná na život v digitálním světě, a proto je buď potřeba se přizpůsobit, nebo digitální svět regulovat.

> Seberegulace je první skupina, to co můžeme udělat my, každý z nás, hned, ode dneška, od těďka. Třeba vypínat [telefon], koukat se chvilku do zeleně místo do obrazovky. To myslím zcela vážně. Je jasně prokázáno, že v okruhu asi 3 kilometrů **množství zeleně se kterou se setkáváme má pozitivní a profylaktický efekt na deprese a úzkosti**. Takto se prostě musíme naučit žít a tím vykompenzovat ten složitý svět.

<!-- more -->

Jednou z věcí, co mi citelně pomohla je, že jsem začal na noc vypínat telefon a ráno mě budí dedikovaný budík. Jednoúčelové zařízení, co jen ukazuje čas a ve stanovenou chvíli pípá. Je to docela úleva vědět, že mě do rána nebude nikdo a nic rušit. A zároveň, když je telefon vypnutý, není tak snadné po něm sáhnout začít konzumovat nějaký digitální obsah.

Kdo je více ohrožený:

> Obecně platí pravidlo, že lidé, co mají flexibilnější myšlení, jsou schopní hledat nové cesty v situacích ve kterých ještě nebyli jsou na tom lépe. A lidé, kteří mají tendeci myslet rigidně, tedy aplikovat staré dovednosti na situaci, na kterou už se nehodí tak jsou na tom hůř. A bohužel **některé složky digitálního světa - konkrétně sociální sítě - mají tendenci tlačit lidskou psychiku směrem k rigidnímu pólu**. A tím se to celé perpetuuje a zhoršuje.

Jak s tím pracovat?:

> My [lidé] máme do značné míry pod kontrolou naše psychické procesy, ale napřed jim musíme rozumět. [...] Obecně platí pravidlo, že **čím blíž jsme realitě, taková jaká je, fyzikálnímu světu, tak jsme ve světě bezpečnější a odolnější. A čím víc je svět zprostředkován, přes víc kroků, třeba mediálně, tak jsme ve větším riziku, že z toho budeme zmatení**. A ten současný [digitální] svět, ovlivňuje v [naší] psychice řadu parametrů. Emoce - necítíme se dobře, jsme úzkostní, nebo jsme subdepresivní nebo depresivní. Ovlivňuje to spánek. Poruchy spánku jsou věc která je narůstající, naprosto zásadní a relativně dobře přístupná té intervenci, když s tím chceme něco udělat. [Současný digitální svět] ale také mění myšlení. To, že jsou dneska tak populární konspirační teorie a lidé propadají dezinformacím a jsou ochotní věřit něčemu, co okolní realita jasně vyvrací [...], to jsou všechno věci, které nejsou náhodou. To není náhoda. Něco se děje, a my s tím něco musíme udělat.

Jak poznat, že jsme nemocní?:

> **To je mimořádně složitá otázka. Proto jsem neřekl [...], že naše společnost je depresivní nebo úzkostná, ale že se prostě cítíme špatně.** Cítíme se hůř, než bychom se cítit mohli a než bychom se cítit chtěli. Vemte si, např. jsem mladý člověk, je mi 14 nebo 16 a někdo mě seznámí s tím, že ty pocity, které mám by mohly být deprese. **Je riziko, že já se identifikuji s tím, že já jsem depresivní, sám sobě přišiju diagózu deprese a stane se to, že se hodím do pasivní role a začnu říkat "vylečte mě, státe, doktoři."** A když máme teď velkou část lidí, kteří se necítí dobře, a teď navíc je přesvědčujeme o tom, že to je deprese, a to není deprese, je to jak říkal prezident Havel blbá nálada, tak tím se to ještě zhorušuje. My potřebujeme naopak být v aktivní roli a sami se sebou něco dělat. Když se cítím špatně, měl bych změnit podmínky svého života, abych se cítil dobře. **Neříkám, že neexistuje deprese, ale deprese není tak častá, jak se nám třeba může zdát.**
